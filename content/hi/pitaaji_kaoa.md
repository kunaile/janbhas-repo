---
author: गिजुभाई बधेका
title: पिताजी! कौआ
lang: hi
category: लघु कथा
date: 2025-08-17
thumbnail: https://image-cdn-fa.spotifycdn.com/image/ab67656300005f1f0402a88aa3d16e1ee36f1fd7
audio: https://open.spotify.com/embed/episode/2d71d9UEZBuDWUUpo80sJy
words: "1009"
duration: 07:52
published: true
featured: true
---

एक व्यापारी था। उसके छह सात साल का एक लड़का था। लड़का बहुत ही प्यारा था और दिन भर बाप से कुछ न कुछ पूछता रहता था। वह रोज बाप के साथ दुकान जाता, और कोई न कोई बात पूछता रहता। व्यापारी इतने शांत स्वभाव का था कि बेटे को खुश रखने के लिए उसके सवालों के जवाब देता रहता था। वह अपने प्यारे बेटे को कभी नाराज नहीं करता था। कभी उस पर गुस्सा नहीं होता था। बेटा जो भी चाहता, बाप वही करता।

एक दिन बेटा बाप के साथ दुकान पर आया और बड़े प्यार के साथ बाप की गोद में उछलने-कूदने लगा। उसने तरह-तरह के सवाल पूछने शुरू कर दिए। दुकान के सामने नीम का एक पेड़ था। उस पर एक कौआ आकर बैठा और कांव-कांव करने लगा। बेटे ने कौए को देखा, तो उसकी तरफ अँगुली उठाकर बाप से कहा, "पापा! कौआ।"

बाप बोला, "हाँ बेटा! कौआ।"

लड़के ने फिर बाप का हाथ पकड़कर कहा, "पापा! कौआ।"

बाप ने फिर जवाब दिया, "हाँ बेटा कौआ।"

बेटे ने तीसरी बार कहा, "पापा! पापा! कौआ।"

बाप ने बड़े धीरज के साथ कहा, "हाँ बेटा, कौआ।"

जवाब देकर बाप थोड़ी देर के लिए दुकान के काम में लगा ही था कि बेटे ने बाप का घुटना हिलाते हुए कहा, "पापा! देखिए तो कौआ।"

बाप ने अपने काम में से ध्यान खींचकर बड़ी शांति के साथ कहा, "हाँ बेटा! कौआ।"

बेटे को अपने बाप के जवाब से तसल्ली नहीं हुई। जब बाप फिर अपने काम में लग गया, तो बेटे ने बाप की पगड़ी खींचते हुए कहा, "पापा! कौआ।"

बिना गुस्सा हुए बाप ने शांति से कहा, "हाँ, बेटा! कौआ।"

बेटा जिद पर चढ़ा और बोला, "पापा! देखिए, इस कौए को।"

बाप ने बही लिखते-लिखते सामने देखा और कहा, "हाँ-हाँ, बेटा! यह तो कौआ ही है।" कुछ देर तक लड़का कौए को देखता रहा, और फिर जब सनक सवार हुई, तो जोर से बाप का कंधा हिलाकर बोला, "पापा! कौआ।"

बाप ने बिना गुस्से के कहा, "हाँ, बेटा! कौआ।"

इस तरह लड़का बार-बार बाप को "पापा कौआ, पापा कौआ" कहता रहा, और बाप "हाँ बेटा! कौआ" "हाँ बेटा! कौआ" कहता चला गया। आखिर लड़का थक गया। और उसने "पापा! कौआ!" कहना बंद कर दिया।

बाप व्यापारी था। समझदार था। लड़का ज्यों-ज्यों "पापा! कौआ, पापा कौआ" कहता गया, त्यों-त्यों वह अपनी बही में "पापा! कौआ," "हाँ, बेटा! कौआ" लिखता रहा। जब लड़का थक गया, तो बाप ने गिनती लगाकर देखा, "पापा! कौआ, "हाँ, बेटा! कौआ" सौ बार लिखा जा चुका था। यह सोचकर कि आगे कभी यह बही काम आएगी, चालाक व्यापारी ने इस बही को संभालकर पुरानी बहियों में रखवा दिया।

इस बात को कई साल बीत गए। व्यापारी बहुत बूढ़ा हो चुका था, और उसका वह प्यारा बेटा तीस साल का नौजवान बन गया था। बचपन का 'पागल' तो अब बहुत बड़ा सेठ बन चुका था, और उसका व्यापार जोरों से चल रहा था। लोग उसे 'पागल सेठजी', 'पागल सेठजी' कहते थे, और सब कोई उसका बड़ा आदर करते थे। लेकिन बूढ़ा व्यापारी बहुत दुखी था। पागल सेठ उसकी सेवा तो करता ही नहीं था, बल्कि अपनी सेठानी की सीख मानकर माँ-बाप को बहुत दुःख देता रहता था। जब बाप का दिल बहुत ही उब गया, तो उसने सोचा कि वह अपने पागल बेटे को याद दिलाए कि उसको उन्होंने कितने प्यार-दुलार से पाला-पोसा था।

एक दिन बूढ़ा व्यापारी अपनी लाठी के सहारे-सहारे दुकान पर पहुंचा, और पागल सेठ की गद्दी पर जाकर बैठ गया। बाप को देखकर बेटा गुस्सा हुआ और मन ही मन बड़बड़ाया "यह बूढ़ा यहाँ क्यों आ गया! यह फालतू की बातें कहकर मेरा सिर खाएगा, और मेरी जान खाएगा।"

कुछ देर बाद बूढ़े ने एक कौआ देखा, और शांत स्वर में कहा "बेटा! कौआ।"

पागल सेठ बूढ़े बाप के सवाल से सोच में पड़ गया और फिर बहुत गुस्सा होकर बोला, "हाँ, पापा! कौआ।"

बूढ़े ने फिर कहा, "बेटा! कौआ।"

पागल सेठ बहुत गुस्सा हुआ, और बेइज्जती भरी आवाज में बोला, "हाँ पापा! कौआ।"

बूढ़े ने देखा कि बेटे को गुस्सा आ रहा है। लेकिन वह तो बेटे की आँखें खोलने के लिए ही आया था, इसीलिए पूरी शक्ति के साथ उसने फिर कहा, "बेटा! कौआ।"

सुनकर बेटा बुरी तरह परेशान हो उठा और भड़ककर बोला, "हाँ, पापा! कौआ। वह कौआ ही है। आप बार-बार 'बेटा कौआ, 'बेटा कौआ' क्यों बोलते जा रहे हैं? मुझे मेरा काम करने दीजिए।"

यों कहकर पागल सेठ ने पीठ फेर ली और वह अपने काम में लग गया। बूढ़ा व्यापारी भी कम नहीं था। उसने पागल सेठ का हाथ पकड़ा और कौए की तरफ इशारा करते हुए कहा, "बेटा कौआ।"

अब तो पागल सेठ के गुस्से की हद हो गई। उसने सोचा, यह बूढ़ा बेकार ही 'बेटा! कौआ' 'बेटा! कौआ' बड़बड़ाता रहता है। इसके पास कोई न काम है, न काज। बेकार बैठा बेकार बक-बक किया करता है।

उसने बूढ़े की ओर देखकर कहा, "पापा! घर जाइए। यहाँ आपका क्या काम है? दुकान के काम में आप क्यों बेकार बाधा डालते हैं।"

बूढ़े ने शांति से सारी बातें सुन ली। फिर थोड़ा मुस्कुराकर कौए की तरफ इशारा करते हुए बूढ़ा बोला, "लेकिन बेटा! कौआ।"

"हाँ, पापा! कौआ, कौआ, कौआ! अब और कितनी बार आप 'कौआ, कौआ' कहते रहेंगे? इस कौए में ऐसी क्या बात है कि आप 'कौआ, कौआ' बोलते ही रहते हैं?"

बूढ़ा फिर अँगुली का इशारा करके, "बेटा! कौआ।" कहे, इसके पहले ही पागल सेठ ने अपने मैनेजर से कहा कि वह उस कौए को उड़ा दे। कौआ उड़ गया। बाद में बही लिखते-लिखते गुस्सा हुए मन के साथ पागल सेठ जोर से बड़बड़ाया, "सचमुच 'साठ के बाद बुद्धि भ्रष्ट' वाली बात सही है। इस बूढ़े की बुद्धि तो अब बिलकुल खराब हो चुकी है। अब तो अच्छा यह हो कि यह बूढ़ा मर जाए।"

बूढ़े ने यह सब सुना, तो उसकी आँखों में आँसू आ गए। उसने अपने पुराने मैनेजर को बुलाकर वह पुरानी बही निकलवाई और पागल सेठ के हाथ में वह पन्ना रखा, जिसमें "पापा! कौआ।" "हाँ, बेटा! कौआ" लिखा था। मैनेजर ने पागल सेठ को उसके बचपन की सारी बातें डिटेल से कह सुनाई। पागल सेठ तुरंत ही सबकुछ समझ गया। उसने बाप से माफ़ी माँगी और उस दिन से उसने सच्चे दिल से अपने माँ-बाप की सेवा शुरू कर दी।